# Conclusioni

Il presente lavoro si è proposto di affrontare, da un punto di vista teorico e metodologico, alcune delle principali sfide che caratterizzano l’attuale crisi di credibilità della ricerca psicologica. Come discusso nel @sec-Cap.1, questa crisi si manifesta attraverso l’elevato tasso di non replicabilità degli studi, la diffusione di pratiche di ricerca discutibili (*Questionable Research Practices*) e l’inflazione dell’errore del I Tipo dovuta ai molteplici "gradi di libertà" decisionali dei ricercatori in ciascuna fase di conduzione di uno studio. In tale contesto, il paradigma della *Multiverse Analysis* si è affermato come una delle proposte più promettenti per promuovere maggiore trasparenza e robustezza nella produzione di conoscenza scientifica. Il presente elaborato ha dunque avuto come obiettivo principale quello di approfondire l’utilizzo di approcci *multiverse*, con particolare attenzione alla loro applicazione in ambito meta-analitico, e di introdurre e testare il metodo della *Post-selection Inference in Multiverse Meta-Analysis* (PIMMA), proponendolo come strumento innovativo per coniugare rigore inferenziale e trasparenza metodologica.

Dopo aver introdotto nel @sec-Cap.2 i fondamenti teorici della meta-analisi, con un focus sui modelli *fixed-effect* e *random-effects*, sugli indici di *effect size* e di eterogeneità, si è discusso come anche le meta-analisi, pur essendo ritenute uno degli strumenti più affidabili dal punto di vista metodologico e quantitativo, siano comunque influenzate da numerose scelte arbitrarie: dalla selezione degli studi primari alla scelta degli indici di *effect size*, dalla gestione degli *outlier* alla decisione del modello statistico più appropriato. In questo senso, la necessità di adottare approcci *multiverse* si dimostra non solo pertinente, ma imprescindibile per evitare interpretazioni distorte e per rafforzare l’inferenza statistica, oltre che a promuovere una maggiore replicabilità.

Nel @sec-Cap.3, sono stati poi esaminati i principali approcci *multiverse*, sia esplorativi (come la *Multiverse Analysis* e la *Vibration of Effects*) che inferenziali (come la *Specification Curve Analysis* e la *Post-selection Inference in Multiverse Analysis*). È stato quindi discusso lo sviluppo metodologico apportato dagli approcci inferenziali, in particolare della PIMA, rispetto a quelli meramente descrittivi. La PIMA, infatti, consente di condurre inferenze statistiche rigorose su un intero *multiverse*, mantenendo sotto controllo l’errore del I Tipo anche in presenza di confronti multipli. Tali caratteristiche la rendono particolarmente adatta per essere applicata in ambito meta-analitico, dove le combinazioni possibili di scelte analitiche sono numerose e spesso fortemente interdipendenti.

Nel @sec-Cap.4, infine, è stata presentata un'applicazione della PIMA ad una *Multiverse Meta-Analysis* (MMA) sull’efficacia delle psicoterapie per la depressione, a partire dal *dataset* pubblicato da @plessen2023. La costruzione del *multiverse* meta-analitico ha previsto una griglia sistematica di specificazioni, tra cui il tipo di modello meta-analitico (*fixed* vs *random*), il formato dell’intervento (individuale, di gruppo, self-help), la tipologia di diagnosi (clinica vs cut-off), il tipo di psicoterapia (CBT vs alternative), il gruppo di controllo (CAU, Waiting List, altri), e il livello di rischio di bias. Tali specificazioni, combinate tra loro, hanno generato oltre 1100 meta-analisi distinte, ognuna delle quali è stata sottoposta a inferenza mediante la procedura PIMA.

I risultati ottenuti sono stati estremamente informativi. Il *summary effect* mediano di tutte le specificazioni è stato pari a 0.59, mentre la media è risultata pari a 0.63 – valori che, secondo la letteratura clinica, rappresentano effetti di media entità e clinicamente significativi. L’intervallo complessivo di variabilità degli effetti osservati (da 0.28 a 1.61) conferma non solo la presenza di una robusta efficacia delle psicoterapie nel trattamento della depressione, ma anche una certa eterogeneità dei risultati in funzione delle scelte analitiche. È importante sottolineare come, nonostante tale variabilità, la totalità delle specificazioni abbia riportato effetti superiori alla soglia clinica di rilevanza (0.24), rafforzando l’ipotesi di un effetto robusto e generalizzabile.

L’inferenza globale condotta con PIMA ha prodotto un *p-value* significativo (*p* = .0004), permettendo di rifiutare l’ipotesi nulla secondo cui nessuna delle specificazioni del *multiverse* presenta un effetto statisticamente diverso da zero. Dopo la correzione dei *p-value* mediante il metodo *maxT*, il 45% delle specificazioni è risultato ancora statisticamente significativo. Ciò indica che quasi la metà delle combinazioni analitiche ragionevoli produce effetti significativi, anche tenendo sotto controllo il rischio di falsi positivi. La *specification curve* prodotta ha poi evidenziato come le decisioni metodologiche relative al formato dell’intervento, al tipo di diagnosi e al gruppo di controllo siano quelle che influenzano maggiormente la variabilità dei risultati (con $\eta^2$ rispettivamente del 25%, 15% e 13%).

Questi risultati dimostrano la solidità dell’effetto delle psicoterapie per la depressione e, al contempo, offrono un esempio concreto di come la PIMMA possa essere utilizzata per valutare la robustezza delle conclusioni meta-analitiche, evitando di fondarsi su una singola specificazione arbitraria. Inoltre, la possibilità di identificare con precisione le combinazioni analitiche che portano a risultati significativi – e quelle che invece non lo fanno – rappresenta un importante passo avanti verso una scienza più trasparente, replicabile e metodologicamente solida.

Tuttavia, è necessario riconoscere anche alcuni limiti dell’approccio presentato. In primo luogo, l’applicazione qui proposta della PIMMA è stata necessariamente semplificata, al fine di garantire la chiarezza espositiva e la replicabilità computazionale. Sono stati esclusi alcuni sottogruppi clinici (ad es., popolazioni studentesche o perinatali), non sono stati modellati eventuali moderatori, e non è stato incluso alcun metodo quantitativo di gestione del *publication bias*. Inoltre, il metodo PIMA, nella sua versione attuale, non consente ancora l’integrazione di modelli meta-analitici multilivello, né l’analisi simultanea di più esiti (come previsto dai modelli multivariati).

Un ulteriore limite riguarda il processo di costruzione del *multiverse*. Sebbene siano state incluse solo specificazioni ragionevoli e teoricamente giustificate, resta comunque una componente di arbitrarietà nella selezione delle condizioni analitiche da includere. Questo problema, discusso anche da @delgiudice2021, sottolinea la necessità di rendere trasparenti e motivare esplicitamente le scelte che portano alla definizione del *multiverse*, evitando sia un approccio troppo restrittivo che uno eccessivamente estensivo.

Nonostante tali limiti, le prospettive future per l’applicazione della PIMMA appaiono promettenti. Da un punto di vista metodologico, uno sviluppo auspicabile riguarda l’estensione del metodo ai modelli *three-level*, che consentirebbe di tenere in considerazione la presenza di effetti multipli all’interno degli stessi studi primari. Inoltre, l’integrazione della statistica Bayesiana potrebbe permettere di incorporare informazioni a priori e di stimare la probabilità a posteriori della presenza dell’effetto, offrendo una prospettiva inferenziale ancora più informativa. Parallelamente, l’inclusione di strumenti per la valutazione del *publication bias* all’interno della PIMMA contribuirebbe a rafforzarne ulteriormente la validità inferenziale.

Dal punto di vista applicativo, la PIMMA si presta ad essere utilizzata in numerosi ambiti della ricerca psicologica ed empirica. In particolare, risulta utile per valutare l’efficacia di interventi clinici, confrontare strategie terapeutiche alternative, o testare ipotesi teoriche in contesti caratterizzati da elevata incertezza metodologica. La sua applicazione potrebbe risultare particolarmente rilevante nelle aree di ricerca ancora poco consolidate, offrendo un supporto empirico utile alla costruzione teorica.

Infine, un’interessante direzione futura riguarda l’utilizzo di strumenti interattivi per la comunicazione dei risultati *multiverse*, come gli *Explorable Multiverse Analysis Reports* (EMARs). Tali strumenti consentirebbero ai lettori di esplorare attivamente le combinazioni analitiche e i relativi risultati, promuovendo una comprensione più profonda e critica della molteplicità dei risultati ottenibili. Questo tipo di comunicazione risulterebbe particolarmente coerente con la filosofia *open science*, che promuove la trasparenza, la riproducibilità e l’accessibilità del processo scientifico.

In conclusione, i risultati presentati nel @sec-Cap.4 mostrano come la PIMMA possa rappresentare un punto di svolta nella pratica meta-analitica e *multiverse*, offrendo uno strumento metodologicamente solido per affrontare l’incertezza analitica e il rischio di *selective reporting*. Sebbene siano ancora presenti limiti e margini di miglioramento, l’approccio qui discusso si configura come una risposta efficace e concreta alla crisi di credibilità della scienza psicologica, favorendo una conoscenza più robusta, trasparente e replicabile.
